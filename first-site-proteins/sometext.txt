20 Източници на Протеин за всяко Меню в 4 разнообразни категории. 

Животински продукти

говеждо

Само с една пържола (около 120гр) можем да си набавим:

    25 гр протеин – цели 50% от препоръчителния дневен прием
    19 гр мазнини
    0 гр въглехидрати
    271 калории

Хубаво е при избора на месо да се стараем да е от тревопасно животно, защото:
⇨ има в пъти повече витамини А и Е (мощни антиоксиданти)
⇨ има по-малко омега-6 мазнини и около 50% повече омега-3 мастни киселини, отколкото при обездвижените животни
⇨ големи дози витамин В12
⇨ намалява риска от сърдечни заболявания и подобрява нивата на кръвната захар, поради здравословното съдържание на добри мазнини.

Пилешко филе

Една порция пилешки гърди доставя над 30% от препоръчителната дневна стойност на протеин, едновременно с минимално количество мазнини и никакви въглехидрати – оптималната комбинация за натрупване на чиста мускулна маса, без допълнително отлагане на мазнини.
Средни пропорции в едно парче филетирани пилешки гърди (около 124 гр.):

    30 гр. протеини
    1 гр. мазнини
    0 гр. въглехидрати
    140 калории.

Посочените стойности са за месо без кожа, тъй като тя е предимно мазнини, които забавят усвояването на протеините.

Пилешкото също съдържа витамини B – ниацин и витамин В6, които намаляват риска от сърдечносъдови заболявания, полезни са при диабет, подпомагат мозъчната дейност и понижават нивата на лошия холестерол. Месото от свободни кокошки отново е за предпочитане, тъй като те са отглеждани без пестициди и антибиотици.

Костен бульон

Костният бульон е една проста, но суперхрана – богат e на протеини, почти всички минерали, желатин, колаген и аминокиселини.
Само в една порция бульон (250мл):

    цели 20гр протеин
    1гр мазнини
    2гр въглехидрати

Други негови важни ползи:
⇨ подхранва хрущялите и ставите
⇨ укрепва зъбите и костите
⇨ подпомага чревната функция и регулира стомашната киселина
⇨ възстановява мускулите
⇨ подобрява съня
⇨ намалява апетита.

Приготвянето му в домашни условия не изисква големи усилия, но отнема малко повече време.

Примерна рецепта, към която всеки може да добави по вкус подправки и зеленчуци:

Необходими продукти:
1 кг телешки кокали
4 литра студена вода
50 мл оцет

Приготвяне:
За да бъде по-добър вкусът на бульона и да няма пяна, е добре предварително да запечем кокалите за 30 минути на 180 градуса във фурна.
→ Прехвърлете кокалите и оцета в голяма тенджера и ги залейте с вода. Важно условие е те да са изцяло покрити с течност, затова при необходимост ги начупете на по-малки.
→ Пуснете котлона на максимум докато водата заври.
→ Щом водата кипне, намалете котлона до минимум (1-2 мощност).
→ Къкренето оттук нататък трае 24-48ч със затворен капак.
→ След 48ч изключете котлона и отцедете бульона от отделилата се мазнина.
*По посочените продукти се получава близо 2л бульон.

Дива сьомга

Сьомгата, уловена в дивата природа, има високо съдържание на протеини, омега-3 мастни киселини, витамини и минерали – включително витамин В12, витамин D, селен, витамини ВЗ, В6 и В5; и калий.
От 100гр задушено филе дива сьомга можем да си набавим:

    28 гр протеин
    0 гр въглехидрати
    8 гр мазнини
    187 калории

Други важни ползи на мазнините от сьомга:
⇨ насърчават мозъчната дейност
⇨ укрепват костите, сърцето, очите и кожата
⇨ благоприятстват при сърдечни проблеми и депресия
⇨ необходими са за производството на хормони и за усвояването на мастно разтворимите витамини.

Яйца

Знаете ли, че яйцата ни набавят всичките девет от основните аминокиселини, които трябва да получим от храната? Консумацията им подпомага сърдечната дейност, метаболизма и здравето на кожата. Те са богати на биотин и витамин B6, които от своя страна спомагат за пълноценното усвояване на протеините.

Състав в 1 био яйце ( или М/Л размер):

    8гр протеин
    5гр мазнини
    0гр въглехидрати
    77 калории

Важно е да имаме предвид, че всички тези ползи се отнасят за свободно отгледаните кокошки и техните яйца, поради по-високото им качество на живот.

сирене

Козето сирене е отличен източник на протеини сред млечните продукти. То съдържа казеинов протеин А2 (вместо А1 казеин, намиращ се в кравето мляко), който е по-лесно смилаем.
Един резен сирене (около 20гр) осигурява:

    5гр протеин
    6гр мазнини
    1гр въглехидрат
    80гр калории

Котидж сирене

Котидж сиренето е един по-различен по консистенция прочит на изварата, а за нея знаем, че е предпочитан продукт във фитнес индустрията.  Този вкусен и нискокалоричен млечен продукт може лесно да се комбинира както в сладки комбинации, така и в солени. Ако още не сте сигурни защо да го включите в менюто си, ето няколко причини:
⇨ пълно с протеин, но малко калории

Данни за 100гр:

    11 гр протеин
    4.3 гр мазнини
    3.3 гр въглехидрати
    96 калории

⇨ богат на казеин – бавно усвояващ се протеин, който изгражда мускулите
⇨ набавя ни фосфор, който е от ключово значение за костите
⇨ калцият регулира глюкозния метаболизъм
⇨ поддържа ситост
⇨ подпомага изгарянето на мазнини
⇨ източник на селен (минерал, който действа като антиоксидант) и витамин В12

Бобови култури

Леща

Лещата е чудесна растителна алтернатива на месото що се отнася до протеин. Освен високите стойности на белтъчини, тя е богата на фибри, желязо, магнезий, калий, фосфор. А също:
⇨ стимулира сърдечносъдовата система
⇨ подпомага храносмилането
⇨ регулира кръвната захар
⇨ алкализира организма
⇨ нисък гликемичен индекс (29)
⇨ богата на В витамини – В1, В2, В3, В5, В6 и В9.

Чаша сварена леща ни набавя:

    18гр протеин
    1гр мазнини
    40гр въглехидрати
    16гр диетични фибри
    241 калории


Нахут

Нахутът или както се среща в Бългрария – леблебия, е изключително богат на протеини, фибри, витамини и минерали.
В 100гр сготвена леблебия:

    8.8 гр протеин
    2.5 гр мазнини
    27 гр въглехидрати
    165 калории

Полезните му свойства също не са за подценяване:
⇨ богат на витамин Е, манган, фосфор и мед
⇨ невероятното количество антиоксиданти, сред които витамин C, витамин Е, бетакаротен и манган
⇨ нормализира кръвната захар
⇨ понижава лошия холестерол
⇨ прекрасен избор за бременни жени, поради високото съдържание на желязо (3мг на 100гр)

Черен боб

Черният боб е една отлична комбинация от фибри и протеини, с която не могат да се похвалят нито плодовете, нито месото и морските дарове. Тъмните сортове боб са източници на фитовещества, а също и антиоксиданти, подобни на боровинките и червеното цвекло.

Той е ценен източник на разтворими фибри, които помагат за намаляване на лошия (LDL) холестерол и стабилизират нивата на кръвна захар.

Поради ниското съдържание на мазнини е чудесен избор в здравословното хранене, като в същото време има добър засищащ ефект заради високото количество растителни влакнини в състава му.
В една купа сготвен черен боб:

    9 гр протеини
    23 гр въглехидрати
    8 гр фибри
    0.5 гр мазнини.

Тази порция осигурява 20% от препоръчителното количество желязо за възрастни и 5% от необходимия калций, както и много добри количества калий, манган, фосфор, магнезий, и витамини от група B.

Киноа

Ако имате нужда от гарнитура, която да разнообрази зеленчуците, киноата е чудесен избор. Тя е безглутенова култура, доставяща незаменими аминокиселини, белтъчини, калций, минерали и витамини.
Състав в 100гр сварена киноа:

    4.4 гр протеини
    21.3 гр въглехидрати
    1.9 гр мазнини.
    120 калории

Тя е предпочитана храна във всяко здравословно меню, поради съдържанието си на:
⇨ растителни антиоксиданти – флавоноиди
⇨ желязо, магнезий и манган
⇨ растителни фибри
⇨ есенциални аминокиселини и повече лизин, отколкото всяка друга зърнена храна
⇨  рибофлавин (витамин В2), който подобрява енергийния метаболизъм в мозъчните и мускулните клетки и спомага за оптимално производство на енергия в клетките

Ядки

Бадеми

Те са отличен източник на растителен протеин, витамини В и Е, магнезий, калий, цинк, желязо, мед, селен, фосфор, фолиева киселина, фибри както и на мононаситени мастни киселини. Бадемовите ядки набавят повече калций отколкото останалите ядки, което ги прави чудесна алтернатива за вегетарианците, които избягват млечни продукти.
Една шепа сурови бадеми (40гр) ни доставя:

    10 гр протеин
    9 гр мазнини
    8 гр въглехидрати
    185 калории

Тиквени семки

Няма как да изключим тези семена от списъка:
⇨ подпомагат доброто зрение
⇨ богати  са на цинк, витамин С, витамини от В групата; калциеви, калиеви и магнезиеви соли; витамин Е
⇨ унищожават всякакви чревни паразити
⇨ препоръчват се при проблеми с дихателните пътища
⇨ облекчават цистит при жените
⇨ понижават холестерола
⇨ чудесен растителен източник на триптофан (т.е. насърчават тялото да произвежда хормон серотонин) , поради което подобряват настроението и спомагат за спокоен сън

В 50 гр от тях:

    14.5 гр протеин
    24.5 гр мазнини
    7 гр въглехидрати
    306 калории

Чия

Трудно е да се изброят всички плюсове на тези дребни семенца. На първо място те са изключително богати на омега 3 мастни киселини, алфа-линоленова киселина, калий, натрий, калций, фосфор, цинк и манган. Освен високото количество протеин, което ни набавя тази “златна” култура, тя :
⇨ способства за по-бавното усвояване на глюкозата
⇨ мощен антиоксидант
⇨ подпомага стомашно-чревния тракт
⇨ стимулира паметта и мозъчната дейност
⇨ подобрява настроението
⇨ подпомага сърдечносъдовата система;
⇨ допринася за редуцирането на наднорменото тегло
⇨ не съдържа глутен.
В 1 супенa лъжицa има:

    13 г протеин
    5 г диетични фибри
    35гр въглехидрати
    16 гр мазнини
    *Това количество, смесено с течост, ще набъбне близо 9 пъти, което е достатъчно за няколко порции.


Зеленчуци

Грах

Този леко сладникав зеленчук е истинска хранителна бомба. С 1 ч.ч. грах можем да си набавим:

    10.25 гр протеин
    8.5гр въглехидрати
    4.7 гр мазнини
    110 калории

Освен това:
⇨ съдържа витамините:  С, К, А, В1, В2, В3, В6
⇨ антиоксидант
⇨ фибрите му допринасят за ситост и подпомагат храносмилателната система
⇨  източник е на каротин и лутеин, които са полезни за кожата, косата и зрението
⇨ витамин К благоприятства концентрацията и мозъчната дейност

Бакла

Баклата е един от първите зеленчуци през лятото, който ни дава възможност да си набавим повече белтъчини дори във веган меню.
В 100гр сварен продукт има:

    8 гр протеин
    19гр въглехидрати
    0.4 гр мазнини
    110 калории

⇨  набавя полезни растителни фибри (5.40 гр на 100гр)  + витамин B1, B2
⇨ поддържа чревния тракт и храносмилателната система
⇨ намалява лошия холестерол в кръвта
⇨ доставя нужните количества фолиева киселина и желязо
⇨ контролира кръвното налягане, поради съдържанието на калий.

Спанак

Едва ли има някой, който да не знае за Попай Моряка и неговата суперхрана. Това не е случайно, защото този зеленчук е изключително богат на желязо, протеин, калций, калий, фолиева киселина и аминокиселини.
Една купа (~200гр) суров/задушен спанак ви осигурява средно:

    6 гр протеин
    5 гр диетични фибри
    8 гр въглехидрати
    0 гр мазнини
    56 калории

